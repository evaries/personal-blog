---
path: 5am
date: 2021-05-03T17:14:43.890Z
title: Тиждень 18. Прокидатись з сходом сонця
description: Як я здобув звичку раннього підйому
---
Білл Гейтс, Тім Кук та Ілон Маск починають свій день о 5 ранку, а то й раніше. Доки їхні конкуренти сплять, вони вже працюють і саме через це є лідерами свої ніш. Так вважає багато тих, хто аналізує розпорядок дня успішних людей. Не даремно ранній підйом входить у всі топи корисних звичок. І, на перший погляд, там до банального все просто — прокидайся о 5 ранку і ввесь світ буде біля твоїх ніг, ти станеш продуктивним, ефективним, щасливим і, звичайно ж, багатим. Але чи дійсно все так просто? Якщо ти задумувавсь над ранніми підйомами або навіть пробував, але зазнав поразки в боротьбі зі своїм будильником, в мене вже є певний досвід в цьому і можу з тобою дечим поділитись. Думаю, буде корисно.

Вчені вже давно спростували, що люди чітко поділяються на так званих "сов" та "жайворонків". Більшість з нас є чимось посереднім і наш тип залежить тільки від режиму. А в ньому ще з дитинства (знову все впирається в дитинство) заклалось, що ранок — це підготовка до чогось, що робити не хочеться. Тому і ранок асоціюється з чимось не приємним. Треба збиратись до школи, універу, на роботу. Але відношення до нього змінюється з часом. Молоді батьки мріють виспатись на вихідних, але діти не розділяють їхню сонливість і активуються з самого ранку. Для них запросто день може починатись о 6-7-ій годині. Далі, близько до 20, ми починаємо часто засиджуватись до пізна, різного роду тусовки та події зміщають наш ритм життя у вечірню фазу. Але якщо згадати наших батьків, думаю, дехто з вас може відмітити, що з віком вони почали знову прокидатись раніше звичайного.

Окей, що треба для того, щоб почати вставати рано? В мене є на це дуже однозначна відповідь.

> Для того, щоб успішно і надовго набути звичку прокидатись рано, ти повинен чітко усвідомлювати для чого ти це робиш.

Без цього всі твої намагання будь даремні. Ти просто на ентузіазмі встанеш день-два по будильнику о 5 ранку, посидиш на дивані, потупиш, скажеш собі: "Ну встав, а далі шо?" — і заб'єш. Саме конкретна мета чи дія має тебе підіймати з ліжка в таку рань. Що ж це може бути? Прикладів для ранкових занять купа, але з цієї купи ти маєш знайти свою. Ось тобі пару ідей. Прокидатись раніше може допомогти, якщо тобі завжди не вистачає часу зайнятись якимсь своїм хобі. От ти завжди хотів читати більше чи малювати, а може зайнятись спортом, але після робочого дня диван та серіал завжди перемагав у боротьбі за твій час. В такому випадку ранкові години підійдуть якнайкраще. Почни вставати рівно на стільки раніше, щоб вистачало на це хобі. Якщо тобі щодня треба займатись чимось супер важливим, то ранок також підійде. Після пробудження в нас найбільше енергії та сили волі, її можна використати на всякого роду планування, вирішення стратегічних планів та задач. Особисто для мене ранок є чимось особливим. Тільки тоді відчувається якийсь специфічний "вайб". Ніхто ще нікуди не біжить, кругом приємна тиша і спокій. Ти можеш побути на одинці та зайнятись тим, чим хочеш, і тебе ніхто не потурбує. На вулиці ранкова свіжість і влітку спів пташок. А схід сонця — це окремий вид мистецтва природи. Одним словом, я кайфую зранку.

Чому ж я почав прокидатись рано і досі цим займаюсь? Як було сказано вище, для цього треба мати свою мотивацію. Мені це було потрібно для отримання додаткових вільних годин для навчання. Я почав прокидатись о 5-6 ранку, коли почав активно освоювати нову професію, а оскільки я вже працював на фултайм, час у мене був тільки ввечері після роботи. Але мені було досить важко концентруватись і знаходити в собі сили після повного робочого дня. Тому я почав вставати раніше і до роботи встигав зайнятись своїми справами. Потім з часом я побудував свою власну "рутину" як люблять говорити в англомовній тусовці. Це свого роду план на ранок, чим ти займаєшся після пробудження. Цей план і є та родзинка, яка має бути у кожного своя, від якої ти кайфуєш, тоді і ранок буде в кайф. В той час, коли я активно навчався, я завжди робив якусь зарядку і приступав до справи. Коли часу на навчання вже потребувалось менше, я додавав інші практики: пробував планувати день, робити списки справ, йога, медитації, дихальні вправи, читання книжок і ще купа всього. Ну і потім, приготування сніданку із запашною кавою. І після цього я готовий зустрічати новий день. А в рамках реабілітації після операції на коліні, я почав бігати зранку. Почав з осені і пробігав всю зиму. Так, до спорту в мене особлива любов, заради нього я готовий вставати навіть о 5-6 ранку взимку, коли виходиш на вулицю, а на там ще темно, і світлішати починає коли вже повертаюсь додому з тренування. Зараз в мене стабільні бігові та вело тренування зранку і після них я відчуваю себе супер зарядженим. Я влаштовував інколи собі дні, коли навмисно планував поспати подовше на вихідних, типу, відновитись і виспатись. І дуже часто такі дні проходили якось навиворіт, інколи боліла голова і не було якоїсь ясності, плани всі руйнувались і день проходив максимально ліниво. Тоді я вирішив, що і у вихідні буду прокидатись рано. Ти не уявляєш, якими довгими можуть бути вихідні!

Якщо ти все ж захотів спробувати починати свій день раніше, дам тобі декілька порад.

* Перше. І найголовніше, ти маєш знати чому ти встаєш зранку. Знайди свою ціль і мотивацію, без неї твої ранні підйоми не матимуть сенсу.
* Друге. Для того, щоб раніше прокинутись, треба раніше лягти спати. Людині все ще потрібно 7-8 годин сну для відновлення. Якщо ти нічим важливим не займаєшся ввечері, просто йди спати. Урізати свій відпочинок не варто.
* Третє. Для того, щоб прокидатись простіше, не їж перед сном і, по можливості, виключи з раціону алкоголь.
* Четверте — це спорт. Чим активніший ти протягом дня, тим простіше тобі лягати спати о 22-00. В будь-якому випадку займайся спортом і рухайся більше, це максимально корисно. Бо будеш дідом у свої 40. Воно тобі треба?
* П'яте. Залиш будильник якомога далі від ліжка. Коли ти встанеш, щоб його вимкнути, ти вже не захочеш лягати назад.
* Шосте, і найголовніше, побудуй режим, почни з кожним днем вставати на 5-10 хвилин раніше, не треба піддавати стресу свій організм і одразу підіймати його о 5-й ранку. І ще, почни влітку. Вилазити з-під теплої ковдри взимку набагато складніше.

Але ранні підйоми підходять не всім. І вони самі по собі точно не зроблять тебе другим Ілоном Маском.

> Якщо ти не задумувавсь над ідеєю спробувати вставати рано для своїх цілей, то тобі й не треба вставати рано. Спи до обіду, засиджуйся до ночі. Ти можеш бути таким же успішним, як і "жайворонки".

Тут вся справа в мотивації, але я раджу тобі спробувати. Хто зна, може тобі зайде. Ніколи не знаєш, що тобі підходить, якщо не спробуєш. І це не тільки про ранній підйом.

Наступна звичка буде також зв'язана з ранком. Хочу побудувати свою ранкову "рутину", в якій не буде місця телефону. Зараз я інколи після пробудження хапаю в руки телефон, щоб перевірити месенджери та соціальні мережі і одразу ж поринаю в океан цифрової інформації. Тому наступний тиждень буду намагатись не брати до рук телефона перші 2-3 години після пробудження.