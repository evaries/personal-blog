---
path: vegan
date: 2021-07-05T17:14:43.890Z
title: Тиждень 27. Веганство
description: Прожив тиждень на веганській дієті
---
Про веганство чули всі. Впевнений, що більшість навіть знає, чим відрізняється вегетаріанець від вегана. Якщо не знаєш — поясню. Вегетаріанство — це спосіб харчування, при якому людина не вживає м'яса, а часто і рибу, молочку, яйця і таке інше. В той час як веганство — це певний стиль життя, який характеризується повною відмовою від продуктів тваринного походження та їх експлуатації. Це стосується як і їжі, з якої виключені навіть мед та желатин, так предметів побуту, шкіра, хутро і так далі.

Раніше веганство було притаманне лише хіпі, але згодом цими ідеями пройнялись західні культури та все більше прихильників пропагували такий спосіб життя та харчування. Мотивацію таких людей можна поділити на дві групи: дієтичні вегани (не їдять продуктів тваринного походження через їх несприйняття організмом) або ж етичні (шкода тварин і їх жорсткої експлуатації) ну або перше з другим в комплексі. Є ще вимушені вегани. Це часто стосується народів Африки, де м'ясо — це велика розкіш для більшості й рослинний раціон для них норма. Ще якихось 5-10 років назад потяг хайпу веганства нісся всім світом підгрібаючи під себе все більше і більше людей. Багато дієтологів, користуючись моментом, радили цю дієту при першій же можливості. Але зараз складається враження, що люди веганять не довго. Комусь не вистачає сили волі просто дивитись на тістечка за вітриною магазину, які так і манять, хтось не уявляє свого життя без шашлику на вихідних. А декому веганство стає загрозою не тільки своєму здоров'ю, але й життю. І за щастя, коли це помітили до точки неповернення і все можна ще виправити. А інколи буває вже пізно.

Чому ж так стається? Чому все більше вчених змінює свою думку і майже одноголосно говорять, що веганство для людини не притаманна дієта? І знову вся справа в еволюції. Ну не може організм перебудувати за пару років те, що будувалось тисячоліттями. А люди з прадавніх давен їли м'ясо. Наше тіло звикло отримувати певні елементи т вітаміни з продуктів тваринного походження і тепер не може просто так їх нічим замінити. Прихильники веганства стверджують, що всі поживні елементи, необхідні для людини можна отримувати з продуктів рослинного походження, наука ж твердить, що не всі. І ці холівари ведуться настільки довго і настільки жорстко, що там уже ніхто не розбереться, де правда.

Ну та й лишимо цю справу інтернет бійцям. Чому ж тоді, попри неочевидні плюси, я вирішив спробувати веганство? Ну бо чому б і ні? Я, власне, цим тут і займаюсь. Пробую все на собі та спостерігаю. І я просто не міг пройти мимо такої цікавої та популярної теми, тому тиждень дотримуватися дієти. Коротко пройдусь по моєму раціоні. Зранку в мене як завжди моя незмінна каша. Вона і до того була веганською, тому тут взагалі нічого змінювати не довелось. В складі, власне, каша, фрукти та горіхи. Про перекуси я дбав заздалегідь. Брав з собою горіхи, їв фрукти та ягоди. Літо для веганів просто чудесна пора. Раціон може бути настільки різноманітний, наскільки вистачить фантазії. За це можна пробачити навіть 30-ти градусній спеці. Обідав я в кафешці на роботі. І видно було, що меню там складають так, щоб хоч одна страва була веганська. Можливо так ставалось випадково, а може й дійсно такі установки дають на кухні. Тож там я брав зазвичай салат, якийсь гарнір з каші та щось овочеве з того, що там було. Після обіду інколи ще закусував все тими ж фруктами і якимись хлібцями.

Тепер перейду до висновків, які мені вдалось отримати з цього тижня:

1. Досить важко знайти відповідну їжу за межами дому (особливо білкову). І ще куди б не йшло, якщо це якась кафешка, там часто є якісь страви для веганів. Але ти майже нічого не купиш, щоб пожувати по дорозі. Єдиний варіант супермаркети та фрукти. Це, до речі, як мінус, так і плюс. Не купуєш всякий фаст-фуд.
2. З таким раціоном треба більше їсти в об'ємах або робити частіші прийоми їжі. Особливо, якщо ти їси якийсь салат. Уже через пару годин знову відчувається легкий голод. З цим добре допомагають горіхи. Заївши ними якусь основну страву, ще довго відчуваєш насичення.
3. З веганською дієтою мені складно було витримувати 18 годин інтервального голодування. Все ж відчувалось, що їжа менш калорійна і закінчивши їсти о 14-00, до вечора вже доводилось терпіти. Це ще при тому, що в мене стало більше тренувань. Тому трохи зменшував своє вікно голодування.
4. Але найголовніше, при такому підході до харчування ти виключаєш не тільки м'ясо, але й багато так званої junk food (сміттєвої їжі). Веганська дієта автоматично виключає солодкі хліба, здобу, цукерки, бургери, торти й таке інше. Основа харчування веганів, як видно із самої етимології слова — це овочі. А також фрукти, крупи, горіхи, зелень і так далі. Тобто, проста їжа, часом з мінімальною обробкою. І це дуже вагомий плюс.

На перший погляд, мій організм досить круто сприйняв цей тиждень на вегані. Продуктивність в тренуваннях не просіла, почував я себе круто, не було ніякої в'ялості чи сонливості. Але тиждень — це дуже мало для того, щоб робити якісь висновки. Щоб відчути результат, треба значно більше часу. А ще, в цілях експерименту, звичайно ж, в суботу на святкуванні дня народження друга, я на день перестав бути веганом і їв все підряд. В діло йшли і м'ясо і сир і різного роду намазки з багетом. Оскільки святкування було ввесь день, то і їв я довше звичного. В той вечір я трошки страждав. Було тяжко шлунку і я довго не міг заснути, мало того, на наступний ранок все ще були неприємні відчуття. Звичайно, це не тільки через м'ясо. Велику роль в цьому відіграв саме от той junk food, але я ще раз переконався, що раціон з простих продуктів та інтервальне голодування — мої найкращі друзі.

І що ж в цілому по веганству? Чи перейду я на світлу (чи темну, яка вона в них там) сторону? Скоріш за все ні. І головна причина тому не повноцінний раціон. Навіть якщо вірити прихильникам, що всі продукти можна замінити аналогами, це буде дуже заморочливо і дорого. Але! Я вирішив, що цю дієту і її вплив на мій організм треба дослідити краще. Тому зараз я ще трохи продовжу харчуватись по вегану і буду спостерігати. Це чудове розвантаження для організму, не даремно ж майже у всіх релігіях є щось на кшталт посту, коли люди на певний час обмежують свій раціон. Можливо і я буду один тиждень з 4-ох в місяці робити собі такі розвантаження.

В наступному тижні я постараюсь розібратись, що таке критичне мислення. Дуже часто про нього чув і маю певні уявлення про це, але хочу дослідити цю тему детальніше і навчитись застосовувати його у повсякденному житті.