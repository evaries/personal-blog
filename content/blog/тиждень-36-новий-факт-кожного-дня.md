---
path: newfacts
date: 2021-09-06T17:14:43.890Z
title: Тиждень 36. Новий факт кожного дня
description: Дізнавався кожного дня щось нове для себе
---
Знання — сила, їх за плечима не носить, вони сильніші за зброю і ще тисяча афоризмів про це. І не даремно. Знання відкривають дуже великі можливості перед людиною. Маячи глибокі пізнання в одній сфері, людина стає професіоналом в ній. Таких людей часто цінують на роботі за їхню кваліфікацію та експертизу. Але в повсякденному житті чи не більше цінується так звана всестороння розвиненість. Коли з людиною можна поговорити практично на будь-яку тему і вона зможе підтримати розмову. Таких людей називають ерудованими. Для того, щоб стати таким треба мати всього лише одну рису характеру — цікавість. Саме вона і приведе до розвитку. Якщо тобі стане дійсно цікаво, як працює колайдер, то вже через декілька секунд ти зможеш знайти в мережі вичерпну інформацію про нього. В наш дивовижний час, ми маємо в кишені пристрій для доступу до всіх бібліотек світу. І на минулому тижні план в мене був такий: кожного дня дізнаватись щось нове і відмічати це. Критеріїв для чогось нового не ставив, але це мало бути щось цінним для мене і що може стати у пригоді. Але як не крути, все це суб'єктивно, тому для тебе ця інформація може виглядати зовсім безкорисною.

**1 день: Векторний добуток.** Результатом векторного добутку двох векторів буде третій вектор, який буде ортогональним до площини, утвореною двома вхідними та матиме довжину рівну площі паралелограма, утвореного двома вхідними векторами. Якщо перші два вектори ортогональні, то утворені в результаті добутку всі три вектори будуть ортогональні між собою (система координат, як приклад).

Все зрозумів? От бачиш, а ти казав де тобі математика в житті знадобиться. От тут би й знадобилась. А тепер от і думай, що з цією інформацією робити.

**2 день: Еготизм** (не плутати з **егоїзмом**). Еготизм — це один із видів ретрофлексіїї в гештальт терапії, при якому людина перериває контакт уже на початковій стадії та вибудовує дуже міцні кордони між собою і навколишнім світом. Типовий приклад еготичної людини — чеховський "Людина у футлярі". У нього все було у футлярі та і сам він був у футлярі. Основний девіз еготичної людини: "Я не дозволю тобі себе змінити". Часто це проявляється у людей, які одного разу комусь довірились, але пережили після цього негативний досвід. Тому на далі вони вибудовують міцніші кордони між собою і навколишнім світом.

Цю інформацію я отримав з подкасту "Простими словами", який ведуть гештальт-терапевт та письменник. Такі подкасти — це квінтесенція того, що називають загальним розвитком. В них розповідають про психологічні механізми людини простими словами, коротко і зрозуміло. Є, правда, і один мінус. Наслухавшись таких подкастів, ти можеш піти "лікувати" своїх знайомих, розказуючи їм про їхню проекцію, інтроекцію і далі в тому дусі. Але ми ж-то знаємо, що ніхто не любить, коли їх повчають, тому будь мудрим і не давай порад, коли тебе не просять.

**3 день: BMW R nine-T.** В середу я прокатався на мотоциклі, який мені дуже подобається візуально. Мені досить пощастило і я маю знайомого, який володіє даним апаратом і люб'язно погодився дати мені його на тест райд. І ця невеличка покатушка багато чого відкрила мені. R9T має двоциліндровий опозитний двигун (такий, як на мотоциклах Дніпро і МТ) об'ємом майже в 1.2 літри і приблизно 110 кінських сил. І після моєї ямахи їхати на ньому перші кілометри було дуже не звично. Зовсім інша робота двигуна, помірні вібрації на холостих оборотах, які одразу ж зникають, коли набираєш швидкість. Дуже класне управління із-за низького центра ваги, прекрасна тяга на низьких обертах. Ну і виглядає він просто дивовижно, як на мене. Погугли, ти мене зрозумієш. Але жоден з мотоциклів, на яких я їздив, не валить так, як валить зараз моя ямаха.

**4 день: Пуер.** Високо ферментований чай, вирощений в китайській провінції Юннань. Відрізняють два різні види пуеру, в залежності від технологій його виробництва: шен (сирий, не оброблений, "зелений") виготовлений по стародавнім технологіям і шу (зрілий, оброблений, "чорний") є результатом новітніх технологій. Раніше шен пуер проходив стадію ферментації при довгому транспортуванні на конях до кінцевого споживача. Такий чай проходив більш органічний шлях ферментації, з появою доступнішого і швидшого транспорту, придумали новий спосіб ферментації, більш штучний. Чай збирали в великі купи поливали водою і накривали, утворюючи свого роду парник, який і запускав процес ферментації. Потім чай сушать або прожарюють, щоб зупинити процеси бродіння і фасують або продають розсипним. Ферментація шен пуеро проходить природним шляхом, тому вона займає набагато більше часу і її не так просто зупинити. Від цього і виник міф, що пуер з роками стає тільки краще. Воно може й дійсно так, але це не стосується фабричного чаю.

Про пуер я чув давно і не раз. Навколо нього зібралась досить дивна аура, типу, це спеціальний чай від якого вставляє. І в мене в голові щось не складалось. Якщо це свого роду наркотик чи галюциноген, то чому він вільно продається в магазинах? І я захотів трохи детальніше про нього дізнатись. Виявилось, нічого такого в ньому нема, це просто ферментований чай, який в залежності від сорту, може надавати тонізуючий ефект на кшталт кави. А дорогий він саме із-за складного процесу виробництва. От і все. Тепер ось захотів купити його трохи на пробу, щоб самому перевірити.

**5 день: Карбюратор та інжектор.** Обидві деталі є частиною паливної системи для двигунів внутрішнього згорання. В них одна задача (забезпечити камери згорання паливною сумішшю), але зовсім різний принцип дії. Карбюратор набагато старіший метод, виник незадовго з винайденням самих ДВЗ, виділяється своєю простотою конструкції, що забезпечує йому надійність і високу ремонтну придатність. Він повністю механічний і подача суміші відбувається в наслідок різниці тиску в камерах згорання та атмосферного. Чим більше відкручуєш ручку газу, тим більше відкривається дросельна заслонка, більше потрапляє повітря і палива в камеру згорання. Інжектор став популярним відносно недавно і конструктивно він зовсім не схожий на карбюратор. Головною його відмінністю є те, що вся його система керується електронікою, яка прораховує всі фактори і робить вприск паливної суміші безпосередньо в камеру згорання. Карбюратор налаштований завжди однаково і це причиняє проблеми при зміні погодних або температурних умов навколо. Інжектор же таких недоліків не має, він завжди регулює подачу суміші, що робить його екологічнішим, економить паливо і робить не чуттєвим до навколишніх умов.

Зрозуміло, що в сучасних машинах уже й згадується така штука, як карбюратор, вони вже давно пережили це. Але в мото світі можна ще зустріті старі мотоцикли на карбюраторах. І донині тема про переваги та недоліки однієї системи над іншою не рідко можна зустріти в тематичних місцях. Карби й там скоро повністю відживуть своє, але принцип їх роботи знати корисно. Як мінімум, для мене.

**6 день: Поділ Кореї.** До Другої світової війни Корея була фактично однією країною. В різний час була в ролі колонії під патронатом інших азійських країн, зокрема Японії. Тому В ДСВ Корея була фактично союзником рейху. На півострові проживав народ однієї раси та культури і етнічних передумов розподілу в корейців не було. Але після закінчення війни та капітуляції Японії. США і СРСР вирішили, що на період роззброєння Японії на території Кореї треба ввести режим опіки. Країну розділили навпіл по 38 паралелі і США настояли на тому, щоб південь зі столицею в Сеулі підпорядковувавсь їм. Сталін не заперечував, на тому і розійшлись. Кожна частина почала будувати політичну систему по прикладу своєї країни опікуна. Передбачалось, що такий режим пробуде максимум 5 років і тоді країні дозволять бути незалежною. Але після ДСВ розпочалась так звана холодна війна між двома супер державами й в кожної був свій інтерес мати території та союзника в Азії. Тому незалежність цим двом країнам так і не дали. Мало того, північна Корея намагалась силою приєднати до себе південну у громадянській війні, але ті вчасно попросили миротворчу місію ООН. Кордони лишились не змінні, а відносини між двома країнами зіпсувались максимально. Відтоді кожна країна пішла своїм шляхом розвитку і вважає іншу окупантом своїх територій, проводячи пропаганду проти одна одної. Попри географічне сусідство, між ними нема майже жодних відносин: ні економічних, ні соціальних. Час від часу лідери країн намагаються вийти на контакт, але поки що безрезультатно.

**7 день: Шлюзи.** Шлюзи — це спеціальні гідротехнічні споруди, які призначені для регулювання рівня води у водоймах. По такому принципу працюють майже всі штучні водойми, такі як водосховища, ГЕС, дамби й так далі. І для того, щоб будь-якому судну потрапити з однієї водойми в іншу використовують транспортні шлюзи. Принцип їх дуже простий. Споруда має камеру, яка обмежена двома перегородками на початку і кінці. Якщо це перехід з нижчого рівня водойми на вищий, то судно заходить в камеру, швартується до однієї зі сторін, щоб не його не зносила течія. За ним закривають задній шлюз і привідкривають передній, таким чином вода з верхньої водойми наповнює камеру, а разом і з тим підіймає саме судно. Коли рівень води в камері вирівнюється з рівнем верхньої водойми, відкривають основний шлюз і вуаля, човен вже випливає в акваторію іншої водойми. Повернення назад виглядає так само, але у зворотному порядку: судно запливає і потім поступову спускають воду в камері до рівня нижньої водойми.

Про дану техніку я не тільки дізнався на минулому тижні, але й побачив, як це працює в реальному житті. Такий досвід можна отримати прокатавшись на судні з Києва через вишгородську ГЕС у київське водосховище. Для збагачення свого життєвого досвіду — рекомендую.

Як ти міг помітити, тут зібрані факти з різних сфер і напрямів і я не намагався так їх підібрати, просто кожного нового дня мені траплявся новий цікавий факт, в якому я хотів розібратись. Майже кожного дня ми стикаємось з чимось новим у своєму житті і тільки ми вирішуємо, що з ним робити: проявити зовсім трохи цікавості і розібратись в темі, або ж просто забити і пропустити це повз своє поле інтересу. Цей вибір і формує нашу загальну ерудованість. Будь пізнавальним, цікався чимось новим!

Наступний тиждень я хочу присвятити такій цікавій мені темі, як мінімалізм. Я вже багато чув про нього і навіть застосовую подекуди у своєму житті, але зараз хочу ще більше заглибитись в цей своєрідний спосіб життя і навчитись застосовувати його принципи.